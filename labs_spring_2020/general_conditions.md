# Як здавати лабу

Тут написані не типова купа сміття типу "вступ", "висновки", а реально важливі речі, які слід знати перед тим, як здавати лаби: ситуація дещо відрізняється від інших лабораторних в університеті. Тому прочитайте уважно.

Всі пункти нижче мають під собою значну долю просто здорового глузду, а не тупих формальних вимог, щоб вам насолити. Вони написані, щоб уникнути ситуацій, коли недоброчесні студенти намагаються нечесним чином здати роботи.

Кожна лабораторна виконується групами по двоє (а остання - по троє), робити втрьох і більше не можна. Якщо хочете робити самостійно - будь ласка. Проте робота в команді - це найважливіший softskill для розробника, тому вам варто хоча б спробувати.

Ви можете переглядати код інших команд, це вітається, проте не копіюйте його і не переписуйте його дослівно. Якщо ви використали сторонні джерела (наприклад, скопіювали якийсь *незначний код* зі stackoverflow, або з іншого репозиторію) або скористались чиєюсь допомогою, *обов'язково* вкажіть це у файлі README.md.

Кожна робота має виконуватися в окремому репозиторії, різні підпапки в одному репозиторії - це не різні репозиторії :)

Кожну лабу треба з самого початку писати, використовуючи git. В такого рішення є щонайменше дві причини:

* без знання git/mercurial ви не станете професійним розробником
* уникнення ~~копіпасти~~ академічної недоброчесності.

Якщо в репозиторії буде всього 3-4 комміти - це не вважається використанням git, така робота не прийматиметься. Спробуйте робити комміти частіше, щоб це увійшло в звичку - вона значно зекономить вам час у майбутньому.

Не заливайте файли на гіт через web-інтерфейс, це незручно і довго. Абсолютно нормально, якщо ви так будете заливати один-два файли (не код) або нашвидкоруч виправите маленькі недоліки, проте якщо більшість ваших коммітів будуть такими, робота не буде прийнята.

В репозиторії мають бути комміти від всіх учасників бригади. Якщо ви користуєтесь одним комп'ютером, створіть два акаунти. Якщо це також неможливо з якихось причин, спробуйте трохи складніший підхід: [ось так](https://medium.com/@therajanmaurya/git-push-pull-with-two-different-account-and-two-different-user-on-same-machine-a85f9ee7ec61), [або так](https://medium.com/@pinglinh/how-to-have-2-github-accounts-on-one-machine-windows-69b5b4c5b14e), [чи ще ось так](https://gist.github.com/jexchan/2351996), [або без ssh взагалі](https://www.levelprime.com/en/git/multiple-github-accounts-on-same-machine-windows-os-without-using-ssh-keys/?cookie-state-change=1581953573222). Інакше робота буде зарахована лише одному учаснику бригади.

Якщо ви хочете обдурити викладача і здати чужий код так, щоб не було помітно:

* розберіться в коді, який ви намагаєтеся здати
* перейменуйте деякі змінні/функції/методи/класи з дуже специфічними назвами
* об'єднайте кілька методів в один, або навпаки, розділіть метод на кілька простіших
* використайте дещо інший алгоритм, перепишіть інструкції в іншій послідовності
* використовуйте іншу мову програмування лише якщо виконали попередні пункти, інакше дуже помітно
* виправіть специфічні помилки в коді, які явно будуть вказувати на те, що це та сама робота. Бонус: навмисно додайте нові помилки
* вигадайте, яку частину коду робив кожен учасник команди
* створіть новий репозиторій в git, копіюйте не весь код зразу, почніть із порожнього проекту вашої IDE. Наступними кроками завантажуйте невеликі частини коду від імені різних учасників бригади.
* намагайтеся копіювати так, ніби ви самі пишете код: зазвичай при написанні люди не лише дописують новий код, а ще й міняють уже написаний
* додайте якогось коду, який спричинить появу merge-конфліктів при об'єднанні гілок. За ним може слідувати один або кілька коммітів, які виправляють дивні баги, що виникають після злиття. Наприклад, подвійний виклик тієї ж функції, неправильний порядок виконання, виклик overdriven функції з іншим набором параметрів, неправильна поведінка глобальної змінної, яка використовувалась в обох гілках, тощо
* намагайтеся робити комміти, які будуть принаймні компілюватися - зазвичай заливають код, який принаймні без помилок. Крім випадків, коли треба показати непрацюючий код іншому учаснику або після невдалого merge-commit. Бонус: можете симулювати такі комміти 
* намагайтеся витримувати часові інтервали між коммітами (або розберіться як працює timestamping в гіт і напишіть скрипт, який підміняє часові позначки коммітів на ваш розсуд): дуже рідко різниця в часі між коммітами складає однаковий проміжок часу, і дуже залежить від кількості написаного коду і часу, витраченого на відлагодження. Практично ніколи вона не складає 10 хвилин
* будьте готові відповісти на питання, які алгоритми ви використали, або за допомогою яких структур даних ви виконали завдання, або які бібліотеки ви використали, або де використовується певна функція. Зазвичай автори коду запросто відповідають на подібні питання. Проте, після всіх попередніх пунктів із цим не має виникнути проблем
* будьте готові виконати додаткові завдання (якщо це передбачено завданням у роботі), щоб довести, що ви розбираєтесь в коді
* робіть ці пункти усією командою разом, аби кожен мав змогу розібратися, що це за афера, і як треба відповідати на питання на парі

Так ви на 100% убезпечите себе від того, що ваш код не приймуть через копіпасту. Мабуть, простіше просто зробити завдання.

## Добре, з гітом все ясно. Що тепер?

Заповніть таблицю за цим посиланням: [https://docs.google.com/spreadsheets/d/1WuSRhT8sYUHa_-DBREFV64vfDa6xSjgcIfa1jwbmxqI/edit?usp=sharing](https://docs.google.com/spreadsheets/d/1WuSRhT8sYUHa_-DBREFV64vfDa6xSjgcIfa1jwbmxqI/edit?usp=sharing). Додайте посилання на свій профіль у гітхабі (або іншому публічному сховищі, gitlab, bitbucket) у другій колонці, поруч із вашим іменем.

Після виконання кожної лабораторної роботи, запишіть посилання на останній комміт в колонку, що відповідає роботі, яку ви здаєте. Здавайте роботу лише після того, як виконаєте цю вимогу. Час виконання роботи можна перевірити по часовій відмітці комміта і часу зміни таблиці. Тому якщо ви здаєте роботу пізніше дедлайна, проте виконали її раніше і не мали змоги здати - скажіть про це викладачу.

Не вилучайте ваші репозиторії до кінця семестру: перед екзаменом всі роботи будуть ще раз перевірятися на плагіат, і навіть якщо роботу було прийнято, це не значить, що все позаду.

Роботи можна здавати не по порядку (спочатку 3, потім 2). Можна здавати на одній парі лише теорію, а на іншій код або додаткові завдання. Якщо ви здаєте першу частину перед дедлайном, а другу - після, то оцінка зменшується лише за другу, це не впливає на оцінку, яку ви отримали перед. 

Якщо вам поставили 0 за роботу (наприклад, якщо ви скопіювали чужу роботу), можете один раз виконати інший варіант. Поставтеся до цього відповідально, невиконання роботи самостійно - це привід для значно серйозніших академічних наслідків.

Якщо ви вважаєте що вас або когось оцінили нечесно або викладач порушує встановлені самою роботою правила прийому, зверніться до лектора або @gisachenko в телеграмі, або передайте інформацію через старосту/студраду, якщо ви хочете зберегти анонімність.

